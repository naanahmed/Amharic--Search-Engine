ኬንያ እና ኖርዌይ የመንግሥት እና የኦሮሞ ነጻነት ሠራዊት ንግግርን እያሸማገሉ እንደሆነ ተጠቆመ
27 ሚያዚያ 2023
ለሦስተኛ ቀን በቀጠለው የኢትዮጵያ መንግሥት እና የኦሮሞ ነጻነት ሠራዊት ልዩነታቸውን በሰላም ለመቋጨት በሚያደርጉት ውይይት ኬንያ እና ኖርዌይ በዋነኛ የአሸማጋይነት ሚና እየተጫወቱ እንደሆነ ተጠቆመ።
ቢቢሲ ለድርድሩ ቅርበት ካላቸው ምንጮች እንደሰማው የፌደራሉ መንግሥት እና የኦሮሞ ነጻነት ሠራዊት በታንዛኒያ ራስ ገዝ አስተዳደር በሆነችው ዛንዚባር እያደረጉት ባለው ውይይት የኬንያ እና የኖርዌይ አሸማጋዮች በስፍራው ተገኝተዋል።
ከዚህ ቀደም ሁለቱን ወገኖች በማቀራረብ እና ውይይቱም እንዲጀመር የስዊድን፣ የኖርዌይ፣ የኬንያ፣ የአውሮፓ ኅብረት እና የአሜሪካ ዲፕሎማቶች ድጋፍ እየሰጡ እንደነበር ለድርድሩ ቅርበት ያላቸው ምንጮች ተናግረው ነበር።
በዚህ ውይይት ላይ አጀንዳዎችን የመቅረጽ ውይይቶች እየተካሄዱ እንደሆነም ለጉዳዩ ቅርበት ያላቸው ምንጮች ተናግረዋል።
የሁለቱን ወገኖች ስድስት፣ ስድስት ልዑካን እና አሸማጋዮችን የያዘው ይህ ውይይት ማክሰኞ ሚያዝያ 17/ 2015 ዓ.ም. ተጀምሮ በሳምንቱ መጨረሻ ይጠናቀቃል የሚል ዕቅድ ተይዞ እንደነበር የተሰማ ቢሆንም፣ ሊራዘም እንደሚችል በስፍራው የምትገኘው የቢቢሲ ዘጋቢ ከምንጮቹ ሰምታለች።
ለዚህም በዋነኝነት በኦሮሚያ ክልል ያሉ ጥያቄዎች በጣም ውስብስብ እና በቀላሉ እልባት ሊደረስባቸው ስለማይችሉም እንደሆነም ነው ምንጮቹ የተናገሩት።
የኦሮሞ ነጻነት ሠራዊት ዋና አዛዥ መሮ ዲሪባ ውይይቱን አስመልክቶ ቢቢሲ ባናገረው ወቅት ከመንግሥት ጋር የሚደረገውን ድርድር መጀመሩ ተስፋ ሰጪ ቢሆንም ጊዜ ሊወስድ የሚችል መሆኑን ጠቁሞ ነበር።
ሁለቱ ወገኖች ውይይቱ እንደሚካሄድ ከመናገር ውጪ ዝርዝር መረጃዎችን ያልሰጡ ሲሆን፣ የታንዛንያም ሆነ ውይይቱ እየተካሄደበት ካለው የዛንዚባር አስተዳደሮችም ዝርዝር ከመናገር ተቆጥበዋል።
የዛንዚባር ባለሥልጣናት ውይይቱ እየተካሄደ እንደሆነ ቢናገሩም የድርድሩ አካል እንዳልሆኑ እና ከአዘጋጅነት የዘለለ ሚና የለንም ሲሉ ለቢቢሲ ተናግረዋል።