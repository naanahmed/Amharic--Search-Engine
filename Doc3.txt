በሺዎች የሚቆጠሩ ከ20 በላይ አገራት ዜጎች ከሱዳን ወደ ኢትዮጵያ መግባታቸው ተነገረ

27 ሚያዚያ 2023
ሁለት ሳምንት ሊሞላው የተቃረበውን በሱዳን ውስጥ የተከሰተውን ወታደራዊ ግጭትን በመሸሽ በሺዎች የሚቆጠሩ የተለያዩ አገር ዜጎች ወደ ኢትዮጵያ መግባታቸው ተገለጸ።
የተለያዩ ወታደራዊ ኃይሎችን በሚመሩት በሁለቱ የሱዳን ኃያላን ጄኔራሎች መካከል በተፈጠረው የሥልጣን ፉክክር ምክንያት በተቀሰቀሰ ግጭት ሳቢያ አገሪቱ ከባድ ግጭት ውስጥ ገብታለች።
በተለይ ባለፈው ሳምንት በዋና ከተማዋ ካርቱም እና በተለያዩ የአገሪቱ ክፍሎች ውስጥ በአገሪቱ ሠራዊት እና በፈጥኖ ደራሽ ኃይሎች መካከል በተደረጉ ውጊያዎች ምክንያት ከባድ ጉዳት መድረሱ ተዘግቧል።
ይህንንም ተከትሎ የተለያዩ አገራት ዲፕሎማቶች እና ዜጎች በየብስ እና በአየር ሱዳንን እየለቀቁ በመውጣት ላይ ሲሆኑ፣ በዚህም ምክንያት ከፍተኛ ቁጥር ያላቸው የተለያዩ አገራት ዜጎች የሱዳን አጎራባች ወደ ሆነችው ኢትዮጵያ እየገቡ መሆናቸው ተገልጿል።
ኢትዮጵያ ከሱዳን ጋር ከምትዋሰንባቸው ክልሎች መካከል አንዱ የሆነው የአማራ ክልል የመንግሥት ኮምዩኒኬሽን ኃላፊ አቶ ግዛቸው ሙሉነህ ለቢቢሲ እንደተናገሩት፣ በሺዎች የሚቆጠሩ ከሃያ በላይ የሆኑ አገራት ዜጎች ባለፉት ቀናት ከሱዳን ተነስተው ወደ ኢትዮጵያ ገብተዋል።
ኢትዮጵያውያንም በሱዳን የተከሰተውን ግጭት በመሸሽ ወደ አገራቸው የተመለሱ ሲሆን፣ ከእነዚህ በተጨማሪም በርካታ የሱዳን፣ የቱርክ እና የየመን ዜጎችን ጨምሮ የተለያዩ አገራት ዜጎች በሰሜን ምዕራብ ኢትዮጵያ ድንበር በኩል ወደ አማራ ክልል መግባታቸውን አቶ ግዛቸው ለቢቢሲ ገልጸዋል።