ጥፍረ መጥምጥ፡ “ጥፍሬን ስለማፍርበት እደብቀዋለሁ”
27 ሚያዚያ 2023
ወይዘሪት ጊፍቲ አሰፋ መምህር ናት።
ከአስራ አምስት ዓመት በፊት የጀመራት ህመም አሁንም አልለቀቃትም።
መጀመሪያ የእጇ ጣቶች ጥፍር አካባቢ ያሳክካት ነበር። ከዚያ በኋላ ጥፍሯ ላይ የማይጠፋ ምልክት ማየት ጀመረች።
በዚህ የተነሳ የአውራ ጣቷን በሌሎች ጣቶቿ ትሸፍን ነበር።
“ከላይ ያለው ቅርፊት ይነሳል። ከቅርፊቱ ስር እንደ ብናኝ ዓይነት ይበናል” ትለላች ጊፍቲ ስለ ህመሟ ስታስረዳ።
ድንገት ጣቷን ያዩ ሰዎች ይህ ምንድን ነው? ሲሏት ታፍራለች።
“ጥሩነቱ ችግሩ ያለው አንደኛ ጥፍሬ ላይ ብቻ ስለሆነ የአውራ ጣቴን በሌሎቹ ጣቶቼ እደብቃለሁ።”
ወዳጆቿ ጥፍሯን የጥፍር ቀለም እና ሌሎች ነገሮችን እንድትቀባ ይመክሯታል። ግን መፍትሔ አልሆነላትም።
ዶ/ር ባሸና መሬሳ በወለጋ ዩኒቨርስቲ ሪፈራል ሆስፒታል የቆዳ እና የአባላዘር በሽታዎች ሐኪም ናቸው።
ጥፍራችን ላይ የሚወጡ ነገሮች በሙሉ መንስዔያቸው ፈንገስ ነው ማለት ባይሆንም ዋናው ምክንያት ግን ፈንገስ ነው ይላሉ።
ለዚህም መንስዔው ሰዎች በእግር ጣታቸው መካከል የሚገኝን ፈንገስ (tinea pedis fungus) ሳይታከሙ ከቆዩ እንዲሁም የጋራ መታጠቢያ ቦታዎችን የሚጠቀሙ ከሆነ ከአንድ ሰው ወደ ሌላ ሰው ይተላለፋል ይላሉ።
ያ የፈንገስ ኢንፌክሽን የእግር ጣት ጥፍርን ከያዘ በኋላ ወደ እጅ ጣት ጥፍርም እንደሚተላለፍ የቆዳ ሕክምና ባለሙያው ያስረዳሉ።
ብዙ እቃ እና ልብስ በማጠብ ረዥም ጊዜ ውሃ ውስጥ የሚያሳልፉ ሰዎች ይህ ችግር በጥፍራቸው ላይ እንደሚከሰትም ጨምረው አስረድተዋል።
የጥፍር ፈንገስ ዓይነት አለው የሚሉት ዶ/ር ባሸና፣ ጥፍር ከተወጋ ወይንም ችግር ከገጠመው ለፈንገስ ጥቃት አመቺ ሁኔታን ስለሚፈጥር የፈንገስ ኢንፌክሽን ሊፈጥር እንደሚችል ይገልጻሉ።
ለብዙ ጊዜ እርጥበት ባለው እና ሞቃታማ በሆነ ጫማ ውስጥ እግር ከቆየ፣ በፈንገስ ለመያዝ ምቹ ሁኔታ ይመቻቻል።
