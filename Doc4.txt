ኢትዮጵያ ወደ ሕዳሴ ግድብ ድርድር ለመመለስ ዝግጁ መሆኗን ገለጸች
27 ሚያዚያ 2023
ኢትዮጵያ በታላቁ የሕዳሴ ግድብ ዙሪያ ያሉ ጉዳዮችን በተመለከተ ከግብፅ እና ከሱዳን ጋር የሚደረገውን የሦስትዮሽ ድርድርን መልሳ ለመጀመር ዝግጁ መሆኗን ገለጸች።
የኢትዮጵያ የውጭ ጉዳይ ሚኒስቴር ምክትል ሚኒስትር አምባሳደር ምስጋኑ አርጋው የአሜሪካ የአፍሪካ ቀንድ ልዩ መልዕክተኛ ከሆኑት ማይክ ሐመር ጋር በተወያዩበት ጊዜ ነው የአገራቸውን ፍላጎት የገለጹት።
የታላቁ ሕዳሴ ግድብን በተመለከተ አምባሳደር ምስጋኑ “ኢትዮጵያ በአፍሪካ ሕብረት ጥላ ስር የሚካሄደውን የሦስትዮሽ ድርድርን መልሳ ለመጀመር ዝግጁ ናት” ማለታቸውን የውጭ ጉዳይ ሚኒስቴር በትዊተር ገጹ ላይ አስፍሯል።
ኢትዮጵያ በመጪዎቹ የክረምት ወራት ለአራተኛ ተከታታይ ዓመት ሊጠናቀቅ የተቃረበውን ግድብ በውሃ ለመሙላት እየተዘጋጀች ሲሆን፣ ግብፅ የውሃ ሙሌቱን እና የግድቡ ቀጣይ የሥራ ሁኔታ ላይ ስምምነት እንዲደረግ ትፈልጋለች።
ከጥቂት ሳምንታት በፊት ግብፅ፣ ኢትዮጵያ ድርድር ተደርጎ ስምምነት ሳይደረስ ግዙፉን ግድብ በውሃ መሙላቷን ለመቀጠል ድርድሩን “ለጊዜ መግዣነት እየተጠቀመችበት ነው” ስትል መክሰሷ ይታወሳል።