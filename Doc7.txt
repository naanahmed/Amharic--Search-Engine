ጋርዲዮላ አሁን ዋንጫው በእጃችን ነው አሉ
27 ሚያዚያ 2023
የማንቸስተር ሲቲ አሰልጣኝ ፔፕ ጋርዲዮላ ቡድናቸው የሊጉ መሪ የሆነውን አርሰናልን አሳማኝ በሆነ ጨዋታ እና ውጤት ካሸነፈ በኋላ አሁን ዋንጫው በእጃችን ነው አሉ።
ፔፕ ጋርዲዮላ ቡድናቸው “ከማሸነፍ ውጪ ሌላ አማራጭ በማይኖርበት ወቅት" ማሸነፍ የሚችል ቡድን መሆኑን አረጋግጧል ብለዋል።
አርሰናል አሁንም የሊጉ መሪ ቢሆንም ሲቲ ሁለት ቀሪ ጨዋታ እያለው ከአርሰናል ያለው የነጥብ ልዩነት 2 ብቻ ነው።
ሲቲ ሁለቱን ቀሪ ጨዋታዎቹን ሲያሸንፍ አርሰናልን በ3 ነጥብ በልጦ የሊጉ መሪነትን መያዝ ይችላል።
“ትኩረታችንን ማጣት የለብንም። አሁን በእጃችን ያለው [ዋንጫው] ነው” ብለዋል ጋርዲዮላ፣ አርሰናል ላይ ከተቀዳጁት ድል በኋላ በሰጡት አስተያየት።
“ቀጣይ ሦስት ጨዋታዎች ማድረግ የምንፈልገውን ማሳካት የምንችል መሆኑን ይወስናሉ። እውነታው አሁንም ከአርሰናል በታች ነን። ቀላል አይሆንም፤ ግን አንድ በአንድ፤ ጨዋታ በጨዋታ ምን እንደሚሆን እናያለን። በእጃችን ሲሆን እድሉን መጠቀም አለብን” ብለዋል።
ትናንት ምሽት በኢትሃድ ስታዲየም አርሰናልን 4-1 ያሸነፈው ሲቲ የፊታችን እሑድ ወደ ፉልሃም የሚያቀና ሲሆን ከዛ በኋላ ሰማያዊዎቹ በሜዳቸው ዌስት ሃም እና ሊድስን ያስተናግዳሉ።