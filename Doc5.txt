የእግር ኳሱ ንጉሥ ቅጽል ስም ‘ፔሌ’፣ ‘ልዩ’ በሚል አቻ ትርጉም በመዝገበ ቃላት ተካተተ
27 ሚያዚያ 2023
በቅርቡ በሞት የተለየው ብራዚላዊው የእግር ኳስ ንጉሥ ቅጽል ስም፣ ፔሌ “ልዩ፣ ወደር የሌለው፣ የተለየ” የሚሉ አቻ ቃላት ተሰጥተውት በመዝገበ ቃላት ተካተተ።
ፔሌ የሚለውን ቃል አዲስ ቅጽል አድርጎ በበይነ መረብ ሕትመቱ ውስጥ ያካተተው በብራዚል ታዋቂ የሆነው የፖርቹጋል ቋንቋ መዝገበ ቃላት ሚካኤሊስ ዲክሽነሪ ነው።
ቅጽል ቃሉ በመዝገበ ቃላቱ የተካተተው ፔሌ ፋውንዴሽን ለእግር ኳሱ ኮከቡ ክብር ለመስጠት በሚል ባካሄደው ዘመቻ ከ125 ሺህ በላይ ፊርማ ካሰባሰበ በኋላ ነው።
ዝነኛው ብራዚላዊ የእግር ኳስ ተጫዋች በ82 ዓመቱ ባለፈው ታኅሣሥ ወር ላይ ከዚህ ዓለም መለየቱ ይታወሳል።
የዓለም ዋንጫን ሦስት ጊዜ ያነሳ ብቸኛው ተጫዋች ፔሌ፣ በእግር ኳሱ ታሪክ ምርጡ ተጫዋች ነው።
በአውሮፓውያኑ 2000 የፊፋ የክፍለ ዘመኑ ኮከብ ተጫዋች ተብሎም ተመርጧል።
ፔሌ ለሁለት አስርተ ዓመታት በቆየበት የእግር ኳስ ሕይወቱ፣ ለብራዚል ብሔራዊ ቡድን ሳንቶስ እና ለአሜሪካው ‘ኒው ዮርክ ኮስሞስ’ ክብረ ወሰን የተባለ 1 ሺህ 281 ጎሎችን አስቆጥሯል።