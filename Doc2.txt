ወደ ትግራይ የየብስ ትራንስፖርት መጀመር እና የክልል ርዕሳነ መስተዳድሮች ጉብኝት
27 ሚያዚያ 2023
የሰሜን ኢትዮጵያን ጦርነት መቀስቀስን ተከትሎ ተቋርጦ የቆየው ወደ ትግራይ የሚደረግ የየብስ ትራንስፖርት አገልግሎት በይፋ መጀመሩ ሲገለጽ፣ የክልል ርዕሳነ መስተዳደሮች እና የአዲስ አበባ እና የድሬዳዋ ከተሞች ከንቲባዎች ለጉብኝት መቀለ ገቡ።
የትራንስፖርት ሚኒስቴር፣ የትግራይ፣ የአፋር እና የአማራ ክልሎች የትራንስፖርት ቢሮ ባለሥልጣናት ዛሬ ሚያዚያ 19/ 2015 ዓ.ም. በጋራ በሰጡት መግለጫ፣ በአማራ እና በአፋር ክልሎች በኩል ወደ ትግራይ የሚደረገው የየብስ ትራንስፖርት መጀመሩን ማስታወቃቸውን የአገር ውስጥ መገናኛ ብዙኃን ዘግበዋል።
የትራንስፖርት እና ሎጂስቲክስ ሚኒስቴር፣ የትራንስፖርት አገልግሎቱ ከሚያዝያ 14 ጀምሮ በሙከራ ደረጃ መጀመሩን ከሁለት ቀናት በፊት በይፋዊ የፌስቡክ ገጹ ላይ አስታውቆ ነበር።
ሚኒስቴሩ በአፋር ክልል ወደ መቀለ የየብስ ትራንስፖርት መጀመሩን እና በአማራ ክልል በወልዲያ በኩልም ስምሪት በመስጠት አገልግሎት ማስጀመር መቻሉን ገልጾ፣ አገልግሎቱን በመደበኛነት ለማስጀመር የቅድመ ዝግጅት ሥራዎች በመጠናቀቅ ላይ መሆናቸውን ገልጾ ነበር።
ከቀናት በፊት ለሰላም ስምምነቱ አስተዋፅኦ ላበረከቱ እውቅና በሰጡበት መርሃ ግብር፣ የአፋር ክልል መንግሥት ወደ ትግራይ የሚወስደውን መንገድ ለአገልግሎት ክፍት ማድረጉን በመግለጽ፣ የአማራ ክልል መንግሥትም ተመሳሳይ እርምጃ እንዲወስድ የትግራይ ጊዜያዊ ርዕሰ መስተዳደር አቶ ጌታቸው ረዳ መጠየቃቸው አይዘነጋም።
ለሁለት ዓመታት የተካሄደው ጦርነት መጀመሩን ተከትሎ ወደ ትግራይም ሆነ ከትግራይ ወደ ሌሎች አካባቢዎች የሚደረግ የትራንስፖርት አገልግሎት ተቋርጦ መቆየቱ ይታወሳል።
በፌደራል መንግሥቱ እና በህወሓት መካከል በፕሪቶሪያ ግጭት የማቆም ስምምነት ከተፈረመ በኋላ ወደ ትግራይ የአየር ትራንስፖርት ቢጀመርም፣ የየብስ ትራንስፖርት አገልግሎት በይፋ የተጀመረው ከወራት በኋላ ነው።
ይህም የተሰማው በገዢው ብልጽግና ፓርቲ ምክትል ፕሬዝዳንት አቶ አደም ፋራህ የክልል ርዕሳነ መስተዳድሮችን እና የከተማ አስተዳደር ከንቲባዎችን ይዘው ትግራይ መግባታቸውን ተከትሎ ነው።