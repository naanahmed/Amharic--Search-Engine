በከፍተኛ ወንጀል የሚጠረጠሩ የቀድሞ የሱዳን ፖለቲከኞች ከእስር እያመለጡ እንደሆነ ተነገረ
26 ሚያዚያ 2023
በከፍተኛ የሰብዓዊ መብት ጥሰትና ጅምላ ግድያ የሚጠረጠሩ የቀድሞ የሱዳን ፖለቲከኞች ከእስር እያመለጡ እንደሆነ ተነገረ።
በኦማር አል በሽር አስተዳደር በተለያዩ ከፍተኛ የሥልጣን እርከኖች ያገለገሉት እና ለዓለም አቀፉ ፍርድ ቤት ተላልፈው እንደሚሰጡ ሲጠበቁ የነበሩት አሕመድ ሐሩን ከእስር ማምለጣቸው ተነግሯል።
ግለሰቡ ከእስር ቤት ማምለጣቸውን እራሳቸው በአንድ የቴሌቪዥን ጣቢያ ቀርበው ተናግረዋል።
እርሳቸው ብቻ ሳይሆን ሌሎች ከፍተኛ የቀድሞ ባለሥልጣናት አብረዋቸው ከማረሚያ ቤት እንዳመለጡ ተገልጿል።
በዚህ ሳምንት መጀመርያ በርካታ በሱዳን የሚገኙ እስር ቤቶች ተሰብረው እስረኞች ማምለጣቸው ሲነገር ነበር።
ከእነዚህ እስር ቤቶች መካከል ኦማር አል በሽር ታስረውበት የነበረው ኮበር ማረሚያ ቤት አንዱ ነው።
አሕመድ ሐሩንም ያመለጡት ከዚህ እስር ቤት መሆኑን ተናግረዋል።
የቀድሞው ከፍተኛ ባለሥልጣን አሕመድ ሐሩን በሱዳን ጣይባ ቲቪ በተላለፈ ሥርጭት እንዳረጋገጡት እርሳቸውና አብረዋቸው ታስረው የነበሩ ግለሰቦች እስር ቤቱን ለቀው ወጥተዋል።