በሱዳኑ ግጭት ቢያንስ 8 ኢትዮጵያውያን መገደላቸው ተነገረ
25 ሚያዚያ 2023
በኃያላኑ የሱዳን የጦር መሪዎች መካከል በተቀሰቀሰው ግጭት ቢያንስ ስምንት ኢትዮጵያውያን እንደተገደሉ በካርቱም የሚገኘው የኢትዮጵያ ኤምባሲ ገለጸ።
12ኛ ቀኑን ባስቆጠረው ግጭት ከሟቾች በተጨማሪ አራት ኢትዮጵያውያን ጉዳት እንደደረሰባቸው በኤምባሲው የዲያስፖራ ክፍል የዜጎች ጉዳይ ክትትል ባልደረባ የሆኑት ነጂብ አብደላ ለቢቢሲ ተናግረዋል።
እንደ አቶ ነጂብ ገለጸ ኢትዮጵያውያኑ ሞት እና ጉዳት የደረሰባቸው በተባራሪ ጥይት ወይም በፍንዳታ ምክንያት በሚፈጠር ፍንጣሪዎች መሆኑን ተናግረዋል።
“ለምሳሌ ከተገደሉት መካከል አንዷ የሆነችው ሴት ኢትዮጵያዊት በፍንዳታ ፍንጣሪ ተመትታ ነው ሕይወቷ ያለፈው። እሁድ ዕለት ደግሞ የአየር መቃወሚያ ተተኩሶ መኖሪያ ቤት ላይ ወድቆ ሁለት ኢትዮጵያውያን በከፍተኛ ደረጃ ቆስለዋል” ሲሉ ዲፕሎማቱ ለቢቢሲ ተናግረዋል።
አቶ ነጂብ በሱዳን ያለው ግጭት የፀጥታ ስጋት በመፍጠሩ ምክንያት ከአገሪቱ መውጣት የሚፈልጉ ዜጎች መኖራቸውን እንዲሁም ቀድመው ከአገር የወጡ ኢትዮጵያውያን እንዳሉ ገልጸዋል።
በሱዳን ያለው የኢትዮጵያ ኤምባሲም ካለው ሁኔታ ጋር በተያያዘ በደኅንነት ስጋት ምክንያት ከሱዳን መውጣት የሚፈልጉ ዜጎችን ከሱዳን ለማውጣት ምዝገባ መጀመሩን አቶ ነጂብ ጭምረው ተናግረዋል።
ኤምባሲው አቅም ያላቸው ከሱዳን መውጣት በሚችሉበት ሁኔታ ላይ ምክር እየሰጠ መሆኑን እና አቅም የሌላቸውን ደግሞ በአውቶብስ እስከ የኢትዮጵያ ድንበር ለመውሰድ ምዝገባ መጀመሩን አመልክተዋል።
“ችግር ውስጥ ነን እያሉን ያሉት በርካቱም ያሉት ብቻ ናቸው። በሌሎች አካባቢዎች ያሉ ምንም ችግር አልደረሰባቸውም። ከዚህ ቀደም ባሉበት ሁኔታ ላይ ነው የሚገኙት” ብለዋል።